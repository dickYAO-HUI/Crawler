王先生

王先生
 


王先生，城南庄南街人。父早亡。
其兄大登，以走街串巷，卖杂货为生。娶妻焦氏，贾家庄人，生子才两岁。大登一日五更即出，至昏不归。家人急甚，遂四处找寻。未果。后数日，偶见于他村路旁井中，已卒。而随身货物，一无所见。遂报之于县衙。迁延数月，一无所获，遂为积案，至今成谜。
焦氏守孝三年，携幼子改嫁孟氏。
时王先生年方十四，见兄死嫂嫁，幼侄也成他人之子。大伤悲，哭泣数日。窃至孟氏门前，长跪曰：我兄不幸早亡，只有此子。老母年迈，整日垂泣。汝自会有子，乞携归，以继兄后，以安母心。言毕，大哭不已。焦氏亦泣，遂许之而归。
王先生虽年少，然抚养幼侄，竭心尽力。十几年来，未有所改。及其成年，又为婚娶。方圆村镇，人皆称之。
先生好学，家贫无以求学，终成一憾。随人沟里烧木炭，路获一囊，其中金帛甚多，遂坐等失主而归还之。其人千恩万谢，先生坚不受金，曰：若必有报，请赐书卷可乎？其人大惊曰：不谓子贤若是。乃为绍介至河东大儒毕文才处求学。
毕文才，曾任江南学政，闻此事，惊叹曰：此子诚义君子也。且有侠气，庶几可教也。
王先生亲听垂教近十年，终成学问之大。然无意功名，遂隐居乡间，以授徒为生。其门生子弟，遍布海内。先生性豪爽，喜施舍，虽贫不以为意。村中之贫家子弟，先生未尝索一钱。尝教导子弟及家人曰：钱终为德之累也。汝其慎之！又曰：尺有所短寸有所长，莫将己之所长，量人之短，此非君子所为也。
弟子感念先生之德，皆称王公。
王公晚年颇好酒，浅饮辄醉。醉即卧，不择地也。一日饮酒醉，归，卧路旁。一窃贼偶过，见其腰间佩玉，欲窃之。审视之，大惊曰：此王公也！遂负归公家。乡人为之叹曰：王公盛德，窃不忍偷。
王公卒，一村尽白。其坟茔在村南高地，四面轩敞，至今存焉。
又有人传闻：庚子之乱，盗贼横行。曾获其一，将捶楚之，盗大呼曰：我王公曾孙也。人皆曰：此王公曾孙，不可辱也。遂释之。
吁！积善之家，必有余庆。王公大德，其子孙岂能有盗贼？此盗之诈可见也。然人皆信之。何也？甘棠之咏，信矣哉！
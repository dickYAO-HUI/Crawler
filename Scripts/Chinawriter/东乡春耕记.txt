东乡春耕记

东乡春耕记
 


 蜀州之鄙东乡村，为备农耕，并蓄二牛。其一驯良，妇孺可驭，住东圈；其一性烈，壮汉难近，住西圈。养牛一载，用牛一季，每至春季，百田待耘，是为二牛效力之时。
一日，张翁持犁、辕欲求一牛助耕，其妻诫之曰：“君且七旬，残年余力，牵东圈牛可也。”张翁曰：“与吾意正合。”
张翁至圈，天未曙，则东牛已被李汉牵出。翁曰：“弟青春鼎盛，驭西牛，此牛乞与我用，如何？”李汉笑曰：“恕弟占先，时辰许来牵。”言毕，驱牛入田，顿时，泥随犁起，崩裂堕水，哗然有声。
张翁入圈，欲牵西牛。西牛见人至，张鼻扬角，目光如炬，怒视张翁。翁惧，不敢近前，怏怏而出。其子曰：“用西牛如何？”翁曰：“西牛凶猛，宁待一日，不敢抢一辰。”子曰：“养二牛，实用一牛，徒糜草料，不如卖、杀之。”翁曰：“朝廷之法，村必二牛，缺一者罚。”子曰：“东牛劳顿，西牛闲暇，移西牛草料以犒东牛，如何。”翁曰：“西牛强悍，见料少，必塌牛圈矣，不敢移。子曰“西牛以一当二，辛劳之状，吾见犹怜也。”翁曰：“今日你驭西牛耕田，如何？”子曰：“不敢。”翁曰：“汝代东牛负辕而耕，可乎？”子曰：“不愿。”翁曰：“然则，汝欲用何牛？”子决然曰：“用东牛！”
已而日至三竿，一时辰将尽，翁至李汉田畔牵牛，则东牛已入王壮田中矣。翁怪之。李汉曰：“待君久不至，王壮来牵，同为乡党，厚此薄彼，诚为不妥。”张翁巡至王壮田侧，呼而告之曰：“耕毕以牛归吾！”
树旁草垛后闪出一人，翁视之，乃赵强也。赵强曰：“吾已在此坐等久矣。”翁曰：“吾实排李汉之后。”赵强曰：“吾来时止李、王二人，君不必多言，等吾一辰。”
翁不敢再离，遂排次赵强后。须臾，钱勇至，排位翁后。三人并坐垛前，观王壮驭东牛耕田，偶话桑麻。
王壮犁定，其田水波涟漪未息，则东牛已入赵强田中矣。待赵强之田犁毕，东牛泥水淋漓，喘声如鼓。张翁怜之，不忍驱之入田。钱勇促之曰：“汝不犁，吾来。翁曰：“容东牛食草一束再耕。”
东牛且喘且食，泥水随毛而流，如黄线串珠堕地。钱勇曰：“牛食草太慢，可断食速犁。”翁牵牛，牛舍草从之，四股战战。张翁悲，牵牛入树荫，谓钱勇曰：“东牛太乏，稍憩，如何？”钱勇曰：“农事紧急，莫充牛道主义者。”翁曰：“不如君驭西牛。”钱勇曰：“西牛刚烈，孰敢驭之。”翁曰：“用东牛，必憩半辰。”钱勇曰：“憩毕吾先犁。”翁曰：“吾实列汝前，安能犁于汝后？”钱勇曰：“此时犁列吾前，”牛憩之时，算汝轮次。”翁曰：“从汝。”
半时辰将尽，天已近午。钱勇曰：“吾犁，汝归午食。吾犁毕归东圈中，汝自去圈中牵。”
张翁归家，其妻问：“已耕毕矣？”翁曰：“多人抢先，午后方可犁。”妻曰：“速午食。”
张翁餐后仰坐，竟然昏睡。醒，急赴东圈，则止见圈中泥水一滩。问之，人言钱勇牵入圈中未及一辰，孙力又将东牛牵出矣。人问孙力何以日中之时耕田，孙力曰：“日中人皆午食，正是牛闲之时，吾故此刻牵牛，屡试不爽。”人问：“西牛时时闲暇，何不用之？”孙力遥指西牛曰：“以此牛之刚烈，谁敢驭之，春耕之大业，何日可就！”人言：“累死东牛，君心何忍！”孙力笑曰：“来年饿死孙兄，君心更何忍。”言毕，拉牛出圈。
张翁悔睡，恐有人又列于己前， 遂急赴田野，遥闻孙力叱牛如雷。见张翁至，孙力呼曰：“张兄，乞折荆条与吾，此懒牛，容吾再教训之。”
张翁视之，但见东牛腹腿裹泥，耳角皆染，脊背汗出如泉，鞭痕坟起；田畔残枝断棍散乱无数。张翁责之曰：“何忍鞭之”，孙力曰：“自古名将用兵莫不狠，况驭一畜乎。”
孙力田多，南耕北耘，费时良多。待张翁牵牛时，牛已鼻掀口张,气喘气粗,腹胁吸动。翁欲停之，又恐误己耕作大业，遂驱牛缓缓而耘。
周量从南来，呼张翁曰：“届时付牛与吾，趁春日时长，吾田今日必耕之。”张翁曰：“此牛力已尽矣，明日方可再用。”周量曰：“春耕大业，时不我待，耕待明日，必成蹉跎。”张翁曰：“弟体格健硕，驭西牛如何？”周量曰：“容某试之。”遂去。
未几，周量返。翁惑问之曰：“何不见西牛来？”周量曰：“西牛暴烈，君视吾掌。” 翁熟视之，掌皮如锉，红肿如烫。问曰：“何以如此？”周量曰：“方吾牵绳之欲出也，西牛足抵圈栏，角旋如舞，吾弃绳不及，绳如出炉铁索，穿拳而过，以致于此。幸未出圈，不然，尚能立行乎？”张翁曰：“留此猛牛，不如卖、杀之！”周量曰：“朝廷之法，谁敢违之？”张翁曰：“与他村调换，如何？”周量曰：“他村畏而远之，岂肯换？况此畜于吾村享乐日久，岂肯挪窝？”张翁曰：“百亩之田，尽赖东牛，任重难胜。再购一牛，以分其责，如何？”周量曰：“否，朝廷之法，一村只二牛职。再置一岗，草料以羊口计，此牛何以果腹？”
张翁犁毕，周量牵牛出田。与之草，东牛食之：与之水，东牛饮之。周量抚牛角，拭牛耳之泥；牛张目视人，俯而喷，仰而哞，双耳扇动，如太行服盐车老骥之遇伯乐然。周量持绳移步，以向己田；牛随而从之，如通其意。田塍之上，人前牛后，绳不绷直。
至周量田，牛先下，周量持犁而后。周量温声促之，牛奋力向前，犁之所至，土块自水底翻卷以出，势如长风破浪。
已而红日西沉，霞光渐消，人牛之形，遂成剪影。又逾一辰，月挂东山，光照旷野，人牛归矣。
周量引东牛归，至圈，则见院坝青草一堆。社长曰：“春耕时节，牲口辛苦，特购草料以犒之。”牧牛者曰：“西牛五十斤草料已发放，此三十斤属东牛，烦兄代吾抱入其圈。”周量曰：“东牛耕作一日，何故草量不及西牛？”社长曰：“年齿序之，西牛为长；爵位论之，西贵东贱；况东牛在野，坡垄之上，何处无青草？计东牛入腹野食，一日何止三五十斤？吾窃为西牛鸣不平也！”
周量牵牛入圈，拴定，返院坝取草复至圈，则东牛已卧矣。东牛见草至，欲立，蹄摩圈板，铿然有声，终未果，遂卧食。
月光如泻，地洁如霜，栏影斑驳，影随月移，夜之深矣，二牛并息。东牛卧食之声渐弱渐止；西牛衔而断之，嚼而咽之，反刍而复咽，夜半不息。
翌日，天未明，村东之吴甲、郑乙，村西之王丙、冯丁，村南之陈戊、褚己，村北之魏庚、蒋辛，自八方潜行至东圈，皆欲下先手。初，彼此不觉，及将至，互察之，乃相逐走。吴甲拔头筹，郑乙次之，王、冯、陈、褚依次列。惟魏、蒋二人同时至，争辩不休。牧者惊，出而调解。次序方定，四村民又至，皆欲牵东牛。牧者曰：“已有八人列序，诸君明日请早。”四人曰：“吾等既来，当录名，排明日序。”牧者曰：“甚善，可广而告之。”遂录名张榜，四人乃去。
须臾，村民未耕者悉至，排序至旬日后，皆指名驭东牛。
如是七八日，春耕将尽矣。第九日，忽有日报记者携短镜长筒至。时村民杨奋驭东牛正耕，记者持相机调焦取景良久，曰：“此牛腹肋凹凸，皮裂肉烂，垂头耷耳，全无神采，威仪不足以雄远乡。村中尚有他牛乎？”
杨奋曰：“圈中尚有一西牛，体格雄健，然性极凶悍，可乎？”记者曰：“无妨，牵来！”杨奋曰：“烦君亲往，吾辈不敢。”
记者往视西牛，众人簇拥而行。西牛见记者手持相机而非犁辕，如通其意，昂首哞之。记者命牧者开栏牵牛至田野，牛欣然随往。下田套辕拉犁，左拐右转，悉听人驭，温如猫咪。记者大喜，一时镁光闪烁，快门咔嚓，成像二十有余。
摄毕，西牛归圈，记者回城。不多日，社长自场镇归，手持日报一沓，每张头版皆有西牛。其文曰“人勤春早”。
社长曰：“吾乡喜获春耕先进，此乃西牛之功也！”众人皆称颂，时张翁在场，对曰：“百亩之田实乃东牛耕之，何以功归西牛？”社长曰：“镇长见西牛而有言，‘此乃八百里蛟也，东乡有此神牛，无怪乎春耕之速也。’又言，‘当以西牛为父，多产犊，不出十年，吾县春耕必称雄全州全郡也。’”
春耕事毕，州府发文，各乡评选牛耕先进一名。其文第八条第九款曰：“凡春耕之中有踩垮田埂、踏溅泥水、浪费草料之一者，评先选优一票否决，且春耕考核为不合格。”众人以东牛踏垮田埂三、蹄溅泥水沃耕田者面五、卧食草料近十而多票否决。而西牛因春耕中并无一过，且登报有功而荣膺桂冠，月加精料百五十斤。张翁、周量等为东牛说情，社长曰：“念其苦劳，更为‘基本合格’，食料维持原状。”
忽一日，南乡来人告曰：“拉磨之驴猝亡，村民磨面碾米不继，特求借调一牛以用。”社长曰：“牵东牛与之。”
次月，天大雨，毁乡道，众议牛车拉石以填之。社长曰：“牵西牛。”众人曰：“吾等思用东牛。”社长曰：“自去南乡换牛。”南乡人见西牛而怵，不肯换。两乡人论辩，遂定为：东牛白日拉车，夜至南乡拉磨。
一日晨，牧者至东圈，见东牛伏地而卧，四足僵直，疑患大病，惊告社长。社长疑其有诈，叱之，鞭之，见东牛乃自强起，立而复倒，乃信。社长急令人寻医诊治。医者曰：“东牛奔走两乡之间，昼夜劳作，无暇以食、以寝，积劳成疾矣！”社长问：“何以疗之？”医者出示药囊曰：“此汤剂一日三灌，待二十日可愈。”社长且喜且忧，曰：“幸无大碍，然吾村铺路、南乡磨面之事，奈何为之？”牧者献计曰：“一日六灌，十日可愈乎？”医者曰：“东牛鞠躬尽瘁，病而难已，一日六灌，如此折磨，甚于杀之。 ”社长曰：“路待东牛病愈再铺；南乡之事，南乡人自行理会。”
东牛患病二十日中，两乡堆积之务如山，以待其愈。村民皆翘首以盼，饭食必祝之，祝曰：“东牛速愈，以铺吾路，以碾吾谷，以磨我面……神明佑之。”神、药双管齐下，东牛之病终愈。待到如山之务冰消雪释，东牛又病矣。自此，治而复愈，愈而复劳，劳而复病。医者曰：“必购一牛以分其责，不然东牛之命休矣。”社长曰：“朝廷之法，一村只二牛职，安能多设？”医者笑曰：“方今蜀西三百乡，一村之牛职编制委实皆二，然各村耕作所用之牛数，何止六七，且临时调用之马驴无数。大兄何见事之晚乎！”众人以为然，乃修南圈，遣人远出，欲购南牛。
夜黑如漆，南圈尚空，东牛僵卧，西牛出圈，径至东圈以牛语呼东牛。东牛醒，亦以牛语应之。西牛曰：“旦日南牛将来，子知之乎？”东牛曰：“知之，吾等当以礼迎之，如五年前兄之迎吾至也。”西牛曰：“吾有肺腑之言相告，弟愿听之乎？”东牛曰：“愿闻其详。”
西牛曰：“弟五年来之境况，犹再五年前之我也。初，北牛凶悍，众人皆驭我，吾不堪其劳，故乡人购汝；今，汝难当繁务，故购南牛也。王右军于兰亭水边有言，‘后之视今，亦犹今之视昔’，愿弟明之。”
东牛幡然悟，且喜且怨，曰：“何不早言？”西牛曰：“若早言，此五年中，吾安能如此悠然？南牛将至未至而教汝，正好，弟切勿怨我。”东牛曰：“与君一席话，胜耕十年地，悟已往之不谏，思来者之可追，吾虽不敏，必尝试之，否则，吾命休矣。兄肯教我，吾感激不尽，又安能怨？”西牛诫之曰：“此天机也，勿泄。”东牛誓。西牛又言：“北牛死于肥，前车之鉴也。此后当时时哞之，利于肺；摇头摆尾，利于骨。”东牛称善，西牛归。
光阴似箭，春耕又至。廖某复至东乡，撰文记曰：“蜀州之鄙东乡村，为备农耕，并蓄三牛。南牛驯良，妇孺可驭。东西二牛性皆烈，壮汉难近，且二牛好哞，声闻于天，又好摇躯之舞，食量倍于常牛……”
又一年，廖某撰文记曰：“蜀州之鄙东乡村，为备农耕，并蓄四牛。北牛驯良，妇孺可驭；东西南三牛性皆烈……”
又三年，廖某之东乡耕田记曰：“蜀州之东乡村，为备农耕，特设指挥部，以西牛为正，东牛为副，南北二牛为巡督，套辕拉犁之务皆由临时抽调且自备草料之马、驴任之。